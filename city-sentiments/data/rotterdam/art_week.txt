Rotterdam
Vanaf woensdag barst Rotterdam Art Week weer los. Wat tipt de Volkskrant in het bijzonder?

Nergens bruist en borrelt het zo vroeg in het jaar als in Rotterdam. Na filmfestival IFFR is er nu Rotterdam Art Week. Vijf ingrediënten voor een interessante kennismaking met jonge en gevestigde kunst.
Bart Dirks 2 februari 2023, 16:59

1 Kunstbeurs Art Rotterdam
Van Nelle Fabriek, Van Nelleweg 1

De vipgasten kunnen vanaf woensdag al rode stickers (‘verkocht!’) laten plakken bij hun favoriete kunstwerk, maar wie vanaf donderdag naar kunstbeurs Art Rotterdam gaat, vist heus niet achter het net. In de Van Nelle Fabriek exposeren en verkopen ruim honderd galeries uit binnen- en buitenland nieuw werk van jonge en gevestigde namen.

Het aanbod kan overweldigend zijn, zeker omdat de meeste galeries meerdere kunstenaars uit hun stal laten zien. Kunst kopen is vooral een kwestie van kijken, kijken en nog eens kijken, zei verzamelaar Joop van Caldenborgh (Museum Voorlinden) daar ooit over in de Volkskrant. ‘Schift wat je wel en niet aanspreekt. Het meeste valt sowieso af. Wat herinner je je de volgende dag?’

Tip voor beginnende verzamelaars: koop datgene waaraan je eigenlijk nog niet toe bent. Koop iets dat wringt, het mag best een beetje moeilijk zijn. Juist niet iets waarvan je zegt: dat past bij mij. Dat is als een zomerhit die na de vakantie begint te vervelen. Het wordt pas interessant als je denkt: hmmm, dat moeten we nog even afwachten. Als het kriebelt kun je een optie nemen (groene sticker) en er een nachtje over slapen. Durf gerust te vragen naar de prijzen, die staan er lang niet altijd bij. En: de meeste galeries bieden een renteloze lening aan via de Kunstkoop. 

2. Prospects
Van Nelle Fabriek, Van Nelleweg 1

Een nieuwe lichting kunstenaars – 73 in totaal – laat haar werk zien op Prospects. Twee jaar geleden kregen ze een financiële bijdrage van het Mondriaan Fonds om een begin te maken met hun carrière. Het is een brede expositie, van fotografie tot wandtapijten, van video tot schilderijen, van performances tot sculpturen.

In het voormalige Distributiecentrum van de Van Nelle Fabriek hangt altijd een uitgelaten sfeer, want Prospects is voor de meeste deelnemers hun eerste ‘grote’ expositie. Het is rijp en groen door elkaar, een momentopname. Grijp vooral de kans om de makers te vragen naar hun beweegredenen. Leuke gesprekken gegarandeerd.

Een van de deelnemers is Stijn ter Braak, die in 2021 op het volslagen bizarre idee kwam om zijn eigen huisraad na te maken van afvalproducten. Dat groeide uit tot een installatie getiteld Mijn woonkamer, het resultaat van maanden vlijtig geknutsel. Benieuwd waarmee hij nu gaat verrassen. 

3. The new Current
Brutus, Keileweg 10

Ook de expositie van het Rotterdamse platform The New Current richt zich op een jonge lichting kunstenaars, maximaal vijf jaar geleden afgestudeerd. De jaarlijkse expositie met (audiovisuele) kunst, cross-overs en performances strijkt dit keer neer bij Brutus, het koninkrijk van beeldend kunstenaar Joep van Lieshout op de Keileweg in het Merwe-Vierhavengebied, een rafelrand tussen stad en haven.

Reken ook dit jaar weer op veel video-, geluids- en lichtkunstwerken, een rauwe en ongepolijste totaalervaring. Hier ontdekt u een ambitieuze nieuwe generatie kunstenaars, samengebracht door een jong team onder leiding van de Rotterdamse galeriehouder Yvonne de Jong en fotograaf Sophie de Vos. 

4. Object Rotterdam
Haka-gebouw, Vierhavenstraat 40

Kleine designlabels en individuele ontwerpers tonen en verkopen hun werk op designbeurs Object Rotterdam, praktisch, kunstzinnig en ambachtelijk. Qua opzet lijkt Object meer op een expositie dan op een verkoopbeurs. Dat is mede te danken aan de locatie: een gestript bedrijfsgebouw dat in 1931-1932 is gebouwd voor De Handelskamer (Haka). Elke jaargang denkt Object voor het laatst op deze plek terecht te kunnen, omdat het Haka-gebouw een nieuwe, hippe bestemming krijgt.

Dit jaar doen meer dan honderdvijftig ontwerpers mee aan Object, onder wie 25 net afgestudeerde talenten van kunstacademies. Ze staan niet in een aparte vleugel, maar tussen de meer gevestigde designlabels in. 

5. Kunstavond XL
Op en rond de Witte de Withstraat

Op en rond de caféstraat in hartje Rotterdam liggen vijf kunstinstellingen die proberen de tijdgeest op zijn staart te trappen. Bezoek Kunstinstituut Melly, Tent, V2, Worm en Mama vijf uur lang tijdens de Kunstavond XL. Vrijdag 10/2 openen ze van 18 tot 23 uur gratis hun deuren.

Kunstinstituut Melly toont keramische sculpturen, installaties van textiel, performances en collages van Jennifer Tee. Een centraal element van de tentoonstelling is haar Tampan Tulip-serie, bestaande uit collages gemaakt van geperste tulpenblaadjes. De motieven zijn ontleend aan Tampanweefsels uit de regio Lampung in het zuiden van Sumatra. 