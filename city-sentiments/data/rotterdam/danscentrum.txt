nieuws
Stichting Droom en Daad wil in Rotterdam een nieuw danscentrum van 8.000 vierkante meter mogelijk maken

In het Danscentrum, dat naast het geplande museum voor migratie zou komen, moeten dansgezelschappen van alle pluimage een plek kunnen vinden. ‘Alles moet je daar kunnen beoefenen, van salsa en hiphop tot klassiek en linedance’, stelt directeur Wim Pijbes.
Michiel Kruij 1 maart 2023, 22:00

Het museum voor migratie in de Rotterdamse Fenixloods II gaat pas eind 2024 open, maar oprichter Wim Pijbes komt nu al met plannen voor een nieuw cultureel centrum pal daarnaast. De directeur van de filantropische Stichting Droom en Daad wil daar een ‘Danshuis’ financieren, zo maakt hij vandaag bekend.

Het Danshuis zou 8.000 vierkante meter aan faciliteiten moeten bieden voor dansgezelschappen en -opleidingen, zoals studio’s en en kleine podia. ‘Er is een urgente behoefte aan plekken waar kan worden gedanst’, stelt Pijbes. ‘Alles staat tegenwoordig in het teken van woningbouw. Door de gentrificatie van de stad worden dansgezelschappen uit hun gebouwen gejaagd.’

Hij wijst op het Batavierhuis in Rotterdam, een pand dat werd gekocht door Droom en Daad. Sinds 2019 kunnen musici daar repeteren, kleinschalige concerten geven en elkaar inspireren. ‘Er lopen dagelijks negentig muzikanten in en uit. Er wordt vanuit heel Europa met veel belangstelling naar gekeken.’
Voor iedereen

Droom en Daad is een goededoelenorganisatie van de steenrijke Rotterdamse familie Van der Vorm (grootaandeelhouder van investeringsmaatschappij HAL). Die schenkt jaarlijks miljoenen euro’s aan de verbetering van het culturele klimaat in Rotterdam.

Het Danshuis moet volgens Pijbes voor iedereen toegankelijk worden. ‘Alles moet je daar kunnen beoefenen, van salsa en hiphop tot klassiek en wat mij betreft ook linedance.’ Het idee voor een laagdrempelig danscentrum in Rotterdam komt van Samuel Wuersten, de artistiek en algemeen directeur van Holland Dance Festival. Wereldwijd zijn er maar een paar van zulke danscentra, zegt Pijbes. In Haarlem bestaat er ook zoiets, ‘maar dat is kleinschaliger’.

Volgens hem is er veel potentie voor dans in Rotterdam, mede door het grote aantal dansgezelschappen en dansopleidingen in de stad. ‘Dat zijn er niet minder dan 168.’ De hogeschool Codarts Rotterdam en het regionaal opleidingscentrum (roc) Albeda College, die beide dansopleidingen aanbieden, zijn volgens hem geïnteresseerd in samenwerking met het Danshuis. Dat geldt ook voor Scapino Ballet Rotterdam. Dat zou zelfs overwegen om zich daar in de toekomst te vestigen.

Het Danshuis zou moeten komen in het gebouw van veevoederbedrijf Provimi. Dat ligt aan de noordkant van Katendrecht, aan de Rijnhaven, schuin tegenover Hotel New York op de Kop van Zuid. Vorig jaar werd bekend dat Provimi 5 miljoen euro van de gemeente krijgt om te verhuizen. Het vrachtverkeer naar de veevoerfabriek vormt volgens de stad een te grote belasting voor de groeiende woonwijken op Katendrecht. Volgens Pijbes azen meer partijen op de locatie, zoals projectontwikkelaars.
Amfitheater op het dak

Stichting Droom en Daad dient volgende week een eerste ontwerp van het Danshuis in bij de gemeentelijke commissies die over de nieuwe bestemming van het gebouw beslissen. Pijbes heeft dezelfde architect in de arm genomen als bij de verbouwing van de aangrenzende Fenixloods II: Ma Yansong, de Chinese oprichter van MAD Architects.

De hoge silo van de veevoerfabriek, die na de Tweede Wereldoorlog werd opgetrokken, zou volgens Pijbes moeten worden afgebroken. Het lagere deel van het Provimi-gebouw moet in oorspronkelijke staat worden teruggebracht. ‘Dat maakte deel uit van de Fenixloods uit 1923. Daarom willen we dit ook graag doen.’ Op het dak van het Danshuis komt volgens het ontwerp een openlucht-amfitheater.

Stichting Droom en Daad is bereid alle kosten van het danscentrum te dragen, net als bij het museum voor migratie (dat aanvankelijk ‘Landverhuizersmuseum’ werd genoemd). ‘Het geld is er. We zouden zo kunnen beginnen met de verbouwing, net zoals we dat met de Fenixloods II hebben gedaan.’

De ontwikkeling en verbouwing van het Danshuis zou volgens Pijbes zeker zes jaar in beslag nemen en veel geld kosten. ‘Onder de 50 miljoen hoef je hieraan niet te beginnen.’ Hij baseert dat bedrag mede op grond van de verbouwing van de Fenixloods II, die drie jaar geleden begon. Pijbes was tot 2016 directeur van het Rijksmuseum in Amsterdam en maakte in die functie ook een grote renovatie mee.

Sinds 2017 werkt Stichting Droom en Daad aan tal van culturele projecten in Rotterdam. Hoe staat het daar nu mee?

De Fenixloods II opent volgens Wim Pijbes eind 2024. Op de eerste verdieping komt het museum voor migratie, 9.000 vierkante meter groot, en op de begane grond is 3.000 vierkante meter aan culturele ruimten gepland.

Voor Het Park, dat tussen de Veerhaven en de Euromast ligt, is inmiddels een stichting opgericht die het gaat beheren. Daardoor moet het park aantrekkelijker worden.

Over het Katoenveem, een vervallen pakhuis in het het Merwe-Vierhavengebied, lopen nog steeds gesprekken met de gemeente. Dat zou een ruimte moeten worden waarin elk half jaar een speciaal voor de plek gemaakt kunstwerk te zien is, net zoals in de Turbine Hall in het Londense Tate Modern.

Het RDM Veerhuis wordt opgeknapt en opent in 2024 als een huis voor schrijvers.

In het Batavierhuis kunnen sinds 2019 musici repeteren. Droom en Daad heeft onlangs ook een voormalige kerk verworven bij het Hofplein.

Vanaf volgend jaar moet dat de Muziekwerf worden: een plek waar jeugdorkesten en -koren kunnen repeteren. De stichting ondersteunt daarnaast tal van culturele instellingen in Rotterdam.

De financiële bijdragen aan het IFFR (Internationaal Film Festival Rotterdam), de Kunsthal, Werkplaats Walhalla en het (nieuwe) Internationaal Dirigentenconcours zijn over langere tijd uitgesmeerd dan de bedoeling was, vanwege de coronapandemie.

De bijdrage aan de Rotterdam International Duet Choreography Competition, een danscompetitie voor duetten en nieuw talent, wordt verlengd. Dit geldt niet voor de steun aan Classical Next, een conferentie in De Doelen voor klassieke muziek. ‘Die organisatie heeft het niet gered en is opgeheven.’ In totaal is er volgens Pijbes in vijf jaar tijd aan 152 initiatieven financiële hulp verleend, buiten de gebouwen die door zijn stichting zijn verworven. ‘En tijdens de coronapandemie hebben we ook nog 1.100 creatieve makers gesteund.’
