Stadsgids
Dit zijn de tips van kenner Dennis Elbers voor een gemoedelijk weekendje Breda

Nu we er weer opuit kunnen, willen we graag weten: waar moet je wezen, wat moet je zien en waarom? Deze week neemt kunstenaar Dennis Elbers ons mee door zijn woonplaats Breda.
Mirjam Bosgraaf 7 oktober 2021, 16:00

 Hagenaar Dennis Elbers (42) studeerde in 2003 af als kunstenaar aan de St. Joost School of Art & Design in Breda, maar hij was er niet de man naar om alleen in een atelier te gaan zitten schilderen. Hij ging overal in de stad exposities organiseren en richtte de Blind Walls Gallery op, de club die ervoor zorgde dat inmiddels al honderd muurschilderingen van internationale kunstenaars de blinde muren van Breda inkleuren. Dennis Elbers: ‘Musea hebben drempels en kunst hangt er helemaal alleen, maar onze muurschilderingen zijn tussen de mensen te zien. Je loopt er zo tegenaan. Ik zie het als een reactie op de Beeldenstorm, die nog steeds doorwerkt in onze cultuur. Muurschilderingen en streetart zijn het begin van een nieuwe beeldcultuur.’ Inmiddels voelt Dennis zich al lang een Bredanaar. ‘Breda is een compacte, prettige, gemoedelijke stad, die voelt als een groot dorp, Bredanaars kletsen met iedereen. En ze zijn niet bang voor Hagenezen, want ik ben hier met liefde opgenomen.’
Baksteen, glas en staal

Dennis Elbers: ‘Op 30 september is onze 100ste mural onthuld. Die gaat weer over een Bredaas verhaal, zoals ze allemaal een connectie met de stad hebben. De muurschildering van Reskate verwijst naar de twee architecten van de naoorlogse wijk Heuvel, M.J. Granpré Molière en Frits Peutz, concurrenten van elkaar. De eerste hield van baksteen en centrale pleintjes, de tweede van glas en staal.’

Blind Walls Gallery, ‘Innovatie & traditie’ van Reskate, Planciusplein/Columbusstraat
Ode

‘Een favoriet heb ik niet, maar ik vind de mural van Case Maclaim, een ode aan NAC-icoon Hein van Poppel, heel bijzonder. Van Poppel was de man die bij elke wedstrijd de hoekvlaggen in het veld stak. In zijn buurt Westeinde organiseerde hij voetbaltoernooitjes. Mooi om te zien hoe zo’n kunstwerk het gemeenschapsgevoel aanwakkert. Westeinde had altijd last van het calimero-complex, net als heel Breda eigenlijk, zo van: wat stellen wij nou helemaal voor. Dat zie je dan toch een beetje veranderen in trots: we zijn wat, we kunnen samen iets bereiken.’

Blind Walls Gallery, ‘Togetherness’ van Case Maclaim, Roerstraat 2
Symbool

‘De toren van de Grote Kerk is hét symbool van Breda. Al 750 jaar bepaalt-ie de skyline. Er zijn Bredanaars die een tattoo van die kerk hebben, zo dierbaar is dit gebouw. Op het oudste stadsgezicht van Nederland uit 1518, het hangt hier in het Stedelijk Museum, staat de toren al afgebeeld. Wat mij erg aanspreekt is dat mensen honderden jaren geleden al initialen en jaartallen in de beelden in de Prinsenkapel hebben gekrast. Een vorm van graffiti, toen al.’

Grote Kerk, Kerkplein 2
Vogeltjestuin

‘Breda heeft mooie parken. Ik hou van het Chassépark, omdat het zo’n enorm contrast vormt met de historische binnenstad. Het park is een groene woonomgeving, omgeven door hedendaagse, strakke architectuur. Het Valkenbergpark, naast het station, is juist een gezellig, druk stadspark. Daar vlakbij, achter de Hofhuizen van de Catharinastraat, ligt een verstopte binnentuin: de Willem Merkxtuin, stiltegebied in een drukke stad. De tuin is open tussen zonsop- en zonsondergang, er staan kunstwerken en er is een volière met vriendelijk tjilpende vogeltjes.’

Willem Merkxtuin, Willem Merkxtuin 26
Worst en friet

‘Twee Bredase streetfoodlegendes die zeker niet onvermeld mogen blijven: Dokter Worst en Frituur Christ. Dokter Worst is dagelijks te vinden met z’n stalletje aan de Oude Vest. Jeroen was in een vorig leven bouwvakker, verloor door de crisis zijn baan en zocht een manier om inkomen te genereren. Hij volgde zijn passie, maakte gebruik van een maas in de wet en is nu een van de weinige ambulante verkopers in Breda. Hij grilt de lekkerste hotdogs, met zuurkool of met Nondeju Hete Saus. Vegetarische worst heeft hij ook. Frituur Christ is al decennia een van de beroemdste frietkotten van Breda. De aardappels worden vers geschild en gesneden in het pakhuis om de hoek.’

Dokter Worst, Oude Vest

Frituur Christ, hoek Keizerstraat Vierwindenstraat
Met een bootje rond de stad

‘De singels rond Breda werden in de jaren zestig gedempt om wegen aan te leggen en parkeergarages te bouwen, maar zijn nu gelukkig weer opengegraven en bevaarbaar. Overal worden bootjes en sloepen verhuurd. Wie tijd heeft, vaart door tot aan het Markdal, het natuurgebied bij de Belgische grens. Of ga op rondvaart met De Nieuwe Mark, gerund door werknemers van de sociale werkplaats. Als geen ander kunnen zij vanaf het water de verhalen over de stad vertellen.’

De Nieuwe Mark, Haven (bij de Hoge Brug)
Radio Pannekoek

‘Het gebied even buiten het centrum staat bekend als Haveneiland. Vroeger was er industrie, maar nu is het de perfecte plek voor feesten en bands. Pier15 zit hier, een indoorskatepark met basketbalcourt en terras, stadsstrand Belcrum Beach en Radio Pannekoek, radiostudio en pannekoekenhuis ineen. Er hebben zich op Haveneiland ook allemaal (culturele) bedrijven gevestigd, zoals Green Vinyl, een winkel met heel veel draaitafels en bakken vol vinyl.’

Pier15, Veilingkade 12

Belcrum Beach, Veilingkade 12a

Radio Pannekoek, Veilingkade 9b

Green Vinyl, Veilingkade 8
Dorstige tijger

‘Tegenover Haveneiland, in de vroegere hal van de machinefabriek Backer en Rueb, is Brack gekomen, het proeflokaal van de brouwerijen Bliksem en Ramses. Een ruige, leuke plek. Ze bakken er vis, vlees en gepofte aardappels op de houtskoolgrill. Goed eten, dat zich heerlijk laat wegspoelen met een Dorstige Tijger of een Hemelvuur, of een van de andere 28 bieren van de tap.’

Brack, Speelhuislaan 173a
De duinen van Breda

‘Ik ga graag wandelen of mountainbiken bij Cadettenkamp en De Boswachterij aan de andere kant van de stad bij Dorst. Als Hagenees mis ik de duinen. De zandverstuiving en het glooiende dennenbos doen me nog het meest aan de duinen denken, met de geluiden van de snelweg als surrogaat voor het ruisen van de zee.’

Cadettenkamp en Boswachterij, Vijftigbunderweg, Dorst 