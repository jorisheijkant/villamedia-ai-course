Rotterdam is niet bang voor verandering

Waar moet je wezen, wat moet je zien? Hier de beste plekken in Rotterdam volgens architect Rianne Makkink van ontwerpduo Makkink & Bey.
Mirjam Bosgraaf 15 april 2017, 02:00

'Rotterdam is meer dan een designstad', zegt Rianne Makkink van Studio Makkink & Bey. 'Het is een makersstad. Kunstenaars en ontwerpers in het stadshavengebied Merwe-Vierhavens (M4H), de oude fruithavens, maken hun ontwerpen zelf, er komt geen industrie meer aan te pas. Met Atelier Van Lieshout, Richard Hutten, Wieki Somers en het Snijlab is een makershub ontstaan. Dat is ook beleid van de gemeente Rotterdam.' Architect Rianne Makkink en ontwerper Jurgen Bey werken sinds vijftien jaar samen, tegenwoordig in een oude Van Gend & Loos-loods in de oude fruithaven. Makkink kent Rotterdam al dertig jaar, als student kwam ze op de Nieuwe Binnenweg wonen. 'Het is een weerbarstige stad, niet zomaar mooi. Van Rotterdam hou je tegen de wind in. Het voordeel van hard moeten werken, is dat Rotterdam niet bang is voor veranderingen.' 

Uit je eigen stad

'Nog best weinig mensen kennen deze stadsboerderij en dit restaurant op M4H, de Merwe-Vierhavens. Ze verbouwen er hun eigen tomaten, bietjes en andere groenten en kruiden en er loopt een stel kippen en een kat rond. Onze studio is op dit moment bezig met het design voor een grote tentoonstelling in Hamburg die Food Revolution 5.0 heet. Het idee om eten steeds meer in de stad zelf te verbouwen in plaats van alles aan te voeren, krijgt steeds meer voet aan de grond. Eeuwen geleden gebeurde dat ook al. Die mooie campo's in Venetië waren vroeger de moestuinen van de stad.'

Marconistraat 39 en Proveniersplein 24.
Het Nieuwe Instituut

'Vroeger was dit het Architectuur-instituut, maar dat was zo gefocust op, inderdaad: architectuur. Nu is het veel breder en toegankelijker geworden en is er aandacht voor alle soorten design, van mode tot landschap tot screensavers, regenkleding, teflon, kraken. En je kunt er fijn buiten zitten.'

Museumpark 25. 

Kino

'Op de plaats waar vroeger bioscoop LantarenVenster zat, is een nieuwe bioscoop gekomen die in mijn loopje zit. Het enige wat ze gedaan hebben - vaak is een kleine verandering al genoeg - is de achterwand weghalen. Nu zit er een groot raam en kijk je de binnentuin in. Binnentuinen horen ook bij Rotterdam. De hele ruimte en sfeer zijn veranderd. Goede films, goed eten, het is er weer druk, er wordt weer gedanst.'

Gouvernestraat 129-133
M4H

'De Merwe-Vierhavens, M4H, is ons terrein. We hebben overal gezeten, in Spaanse Polder, in Alexander en nu dus in dit gebied, dat volop in beweging is. Ik zou hier het liefst ook wonen, overdag bedrijvigheid en lawaai, 's avonds absolute verlatenheid. De atmosfeer van M4H is energiek en ruw. Er staan nog een paar van die mooie, lichtgebouwde jarenvijftigloodsen.'

M4H-gebied rond de Marconistraat en de Vierhavenstraat. 

Waterbus

'Ik zou zeggen: kom snel kijken voor de gemeente de loodsen sloopt omdat ze niet aan alle moderne eisen zouden voldoen. Fiets door de oude fruithaven langs het lint van die oude loodsen, of neem de watertaxi of de waterbus. De waterbus is geweldig, die vaart het hele havengebied door en verder naar Dordrecht en zelfs naar de molens van Kinderdijk.'

Watertaxi, halte Marconistraat/Europoint.
Dakakker

'Ook leuk: De Dakakker, een grote moestuin met bistro en stadsimker boven op het dak van het Schieblock, een gebouw waarin veel creatieve bedrijven en bedrijfjes zijn gevestigd. Onder het planten en oogsten op het dak rijden beneden de treinen langs. Ik hou erg van zulke gebieden in de stad. Het gebied rond het Schieblock heeft een fijne sfeer, de voetgangersbrug naar de spoorbogen, cafés met livemuziek, zoals Bird en 's zomers een volle biertuin.'

Het Schieblock Werkhotel, Schiekade 189.
Margreeth Olsthoorn

'De winkel van Margreeth Olsthoorn biedt een goede keuze in designermode, vind ik: Margiela, Rick Owens, A.F. Vandevorst, Henrik Vibskov. Haar stijl is een soort hedendaagse new wave, conceptueel en authentiek, maar ze heeft ook mooie lichte stoffen. Margreeth staat er bovendien om bekend veel aandacht aan haar klanten te besteden. De winkel zit aan het begin van Witte de Withstraat, nog steeds een mooi, levendig gebied.'

Schilderstraat 5. 