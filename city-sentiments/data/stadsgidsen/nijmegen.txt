Stadsgids Nijmegen
Geheimzinnig kaasgehakt eten, genieten van de natuur en slapen bij Opoe Sientje 

Nu we er weer voorzichtig opuit kunnen, willen we graag weten: waar moet je wezen, wat moet je zien en waarom? Deze week loodst Sophie Roumans ons buiten de drukke plekken om in Nijmegen.
Mirjam Bosgraaf28 augustus 2020, 15:00

‘Een speelse, warme stad.’ Zo karakteriseert modeontwerper Sophie Roumans (30) Nijmegen, de tiende stad van Nederland. Ze woont er bijna haar hele leven. Roumans ontwerpt duurzame collecties, vaak gemaakt van afvalmateriaal uit de textielindustrie. Haar nieuwste collectie Ruins heeft de ‘schoonheid van verval’ als thema en had al een preview op de Helsinki Fashion Week. Sophie heeft in 2019 ook samen met twee vrienden galerie Neus geopend in een oude bruine kroeg in het centrum. ‘We zijn een ontmoetingsplek voor de kunstscene, tonen spannende hedendaagse kunst en organiseren concerten en feesten. Dat is kenmerkend voor Nijmegen, dat er veel mogelijk en gaande is op creatief gebied. Voor mij is dit een ontzettend fijne stad. De ruimte voor kunst en cultuur, de open mentaliteit van de Nijmegenaren, je maakt zo makkelijk vrienden, en ook dat activistische en een beetje ruige dat bij Nijmegen hoort. Ja, het is misschien wel een oude hippiestad.’
Strandjes, baaitjes, meertjes

Sophie Roumans: ‘Nog iets belangrijks van Nijmegen: het groen. Overal om ons heen is natuur. Dat heb ik ook weer gezien toen ik tijdens de lockdown veel ging fietsen en wandelen. We hebben de Ooijpolder, de Zeven Heuvelen en de oevers van de Waal natuurlijk. Een jaar of vijf geleden werd de Waal verbreed en is er een nieuw eiland in de rivier bijgekomen. Nu zijn er veel meer strandjes, baaitjes en meertjes. Nijmegen is de afgelopen jaren echt een zomerhotspot geworden. Heerlijk van het water en het uitzicht op de stad genieten. Ik ga zelf graag naar de Bisonbaai, naast de Ooijpolder, mooie, groene stek aan het water.’

Bisonbaai, Erlecomsedam 11-13, Ooij
Geheimzinnig kaasgehakt

‘Café de Plak is fantastisch, een begrip. De Plak was 40 jaar geleden het eerste homocafé van Nijmegen en bood een huiskamer aan vluchtelingen, minderheden en iedereen die dat nodig had. De Plak is altijd activistisch gebleven en inmiddels een collectief van open-minded mensen die lekker en verantwoord eten serveren en ook, als het coronatechnisch kan, feesten in de kelder organiseren. Ze zijn bovendien beroemd tot in de verre omtrek om hun kaasgehakt. Niemand weet precies hoe dat wordt gemaakt.’

Café De Plak, Bloemerstraat 90
Slapen in de hut van opoe

‘De Opoe Sientje, een opgeknapt oud schip uit 1885, ligt op het terrein van de oude haven, direct aan de voet van de Waalbrug. De oude haven verbindt het centrum van de stad met de groene omgeving en de Waal. De Opoe is een café en restaurant, maar ook een bed and breakfast met vijf slaaphutten. In het ruim bij de open haard koffiedrinken met een stuk appeltaart erbij, of boven aan dek een drankje bestellen met uitzicht op de Waalbrug. Wie heel veel drinkt, kan meteen doorrollen naar het vooronder. Een bruisende plek, die mij altijd een vakantie-in-eigen-landgevoel geeft.’

Opoe Sientje, Lindenberghaven 1c
Soepfabriek

‘In de oude soepfabriek van Honig, met de silo die nog steeds herkenbaar boven de fabriek uittorent, zitten nu allemaal bedrijfjes. Het geheel is een aangename, industriële verzameling van eigentijdse faciliteiten voor de creatieve mens. Er zit een meubelmaker, een koffiebrander, een strijkinstrumentenbouwer, kinderfietsenmaker, fotograaf, kunstenaar, cateraar. Er wordt ook gebokst en geborreld. Met een speciale vermelding voor Brebl. Dat is een leuk podium om bijvoorbeeld de Nijmeegse post-punkband Shaemless te zien. De Otis-jazzconcerten in Brebl zijn ook een begrip.’

Honigcomplex, Waalbanddijk 20-22
Blauwe handen en insecten

‘Dit is het oudste cafeetje in de oudste stad van Nederland. Het stamt uit 1542 en heeft een prachtige houten pui. De naam In de Blaauwe Hand is ontleend aan de lakenververs die in vroeger tijden blauwe handen kregen van het met indigo blauw kleuren van de lappen stof in de lakenfabriek. De Blaauwe Hand staat bekend om de vele speciaalbieren. Op verzoek worden die in een soort middeleeuwse houten bokalen of in koele stenen bierpullen uitgeschonken. Ik ben fan van hun stoofpotten en van de zeven soorten flammkuchen op de kaart. Ze hebben trouwens ook insecten op het menu, echt waar, krekels, sprinkhanen en buffalowormen.’

In de Blaauwe Hand, Achter de Hoofdwacht 3
Eten tot laat

‘Het restaurant is volgens mij genoemd naar een druivensoort, niet naar een regenbui. Regent is een prettig restaurant, wat luxer, met wit gedekte tafels, een strakke inrichting en zulk lekker eten. De keuken is Frans georiënteerd: bouillabaisse, beurre noisette, Franse kazen. Ik kies er vaak de Ierse oesters, niet Franse Mór. En, een groot voordeel, bij Regent kun je tot laat aanschuiven, de keuken is tot 11 uur ’s avonds open.’

Bistro en Bar Regent, Hertogstraat 71
Kleinste paleis

‘Niet makkelijk in coronatijd, om zo’n klein cafeetje te zijn. De kleinste van Nijmegen is zeker een van de gezelligste cafés, vind ik. Bij ’t Paleis komen alle soorten mensen en vinden de meest bijzondere ontmoetingen plaats. In ’t Paleis heb je altijd aanspraak. Ik ga er meestal heen voor een biertje en voor de muziek, die varieert van goede alternatieve muziek tot jarentachtigdisco.’

Café ’t Paleis, Priemstraat 5
Garagefeesten

‘Feesten in een oud bankgebouw, in een zwembad of in een oud, donker fort. We stonden ook een keer met z’n allen te pingpongen in een parkeergarage. Op gezette tijden, niemand weet wanneer, worden de feesten van de Vlegel georganiseerd. Pop-upfeesten, altijd op onverwachte locaties. Dat is echt des Nijmegens, vind ik, iets buiten de gebaande paden organiseren. Ze zijn moeilijk te vinden, de Vlegels, maar hebben wel een Facebookpagina.’ 