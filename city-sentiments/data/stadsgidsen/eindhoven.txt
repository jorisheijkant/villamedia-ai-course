Eindhoven, de stad van de grote transformatie

Waar moet je wezen, wat moet je zien? Hier de beste plekken in Eindhoven volgens ontwerper en ondernemer Piet Hein Eek, die er zijn bedrijf heeft.
Mirjam Bosgraaf 23 april 2016, 02:00

'De stad van de grote transformatie, zo zie ik Eindhoven', zegt ontwerper Piet Hein Eek. 'De paniek, de leegte die ontstond toen Philips vertrok, is helemaal omgebogen. Eindhoven is nu een dynamische stad met een nieuw bestaansrecht. Het oude Philipsterrein Strijp-S bijvoorbeeld, een gebied dat ten dode was opgeschreven, bleek voor ontwerpers en creatieven heel interessant.'

Piet Hein Eek is na zijn studie aan de Design Academy 'altijd in en rond Eindhoven blijven hangen' en heeft er z'n eigen fabriek/winkel/ showroom/werkplaats/ studio/restaurant/galerie. 'Ik heb gewoon alles om me heen gebouwd wat ik nodig had, best egocentrisch. We zijn eigenlijk terug bij de arts-and-craftsbeweging van de 19de eeuw: alles onder één dak, ontwerpen, maken, verkopen. Als je hier binnenkomt, ruikt het naar gezaagd hout en staal.' 

RAG-gebouw

'Sinds kort heb ik zelf een huis op Strijp-R, een oude portiersloge met een koepeltje, maar ik ben ook wel trots op de eerste huizen die ik samen met architect Iggie Dekkers op Strijp-R heb opgeleverd. Midden in het oude pompgebouw op het terrein, het RAG-gebouw, een vierkante doos, hebben we een lichtstraat gebouwd, zodat alle woningen een dakterras op het zuiden konden krijgen. Verder zijn we te werk gegaan zoals we altijd te werk gaan. Dat je het bestaande als uitgangspunt neemt en het materiaal respecteert. De details, zoals de beton- broodjes - de betonrichels aan het plafond - zijn allemaal intact gebleven.'

Zwaanstraat, Strijp-R. 

Van Abbemuseum

'Het Van Abbe wordt internationaal enorm gewaardeerd, maar het botert niet tussen het museum en de Eindhovenaren. Misschien is dat een goed teken. Het Van Abbe laat vaker interactieve moderne kunst zien en minder vaak bekende beelden of schilderijen. Daar hebben we ook musea voor, niet om te bevestigen wat we al mooi vinden of waardevol, maar om andere waarden te ontdekken in een veranderlijke tijd. Dus: goed museum.'

Bilderdijklaan 10. 

Area 51

'Dit is een grote indoorskatehal op Strijp-S. Superleuk om hier te kijken naar de skaters. Je ziet ze twintig keer een truc oefenen en twintig keer lukt het niet, maar de 21ste poging lukt. En dan doen of er niets gebeurd is en doorgaan voor de 22ste keer. In Area 51 hangt een relaxte sfeer.'

Klokgebouw 51, Strijp-S. 

Zarzo

'Restaurant Zarzo heeft net een Michelinster gekregen en dat vind ik heel leuk voor chef Adrian Zarzo, hij wilde dat zo graag. Het spreekt me aan dat iemand zo z'n tanden erin zet en bereikt wat hij wil bereiken. En dat hij een chef is die in de bediening heeft gewerkt, en bij anderen in de keuken, en die ook nog sommelier is geweest. Hij kent alle kanten van het bedrijf. Het eten, Nederlands-Spaans, is ook goed, hoor. Dat spreekt.'

Bleekweg 7. 

Evoluon

Piet Hein Eek: 'Een bekende plek natuurlijk. Het futuristische ruimteschip van architect Louis Kalff uit de jaren zestig blijft mooi en spectaculair én het staat voor mij voor de gloriejaren van Philips. Het is een gebouw waar je eens in de zoveel tijd even langs moet lopen. Dat hoort bij het Eindhovengevoel.'

Noord-Brabantlaan 1A. 

Kleine Berg

'Ik kan niet zeggen dat dit nou de allergeweldigste winkelstraat ter wereld is, maar in het geweld dat het Eindhovense winkelgebied is aangedaan in de jaren zeventig, tachtig en negentig, toen de lelijkheid vrij spel had, is de Kleine Berg toch het meest onaangetast en spannend gebleven. De restaurants hier zitten altijd vol. Nee, gebouwen in een straat hoeven helemaal niet allemaal mooi te zijn. Het gaat erom dat er dynamiek is en spanning. Zoals Rotterdam dat ook heeft.'

Kleine Berg. 

Strijp-S

'Wij zitten zelf met ons bedrijf op Strijp-R, een oud fabrieksterrein van Philips. Strijp-S, hier vlakbij, is al verder ontwikkeld en het modernst. Strijp-S is altijd in beweging. het is een interessante plek met lofts, bedrijven en met kunstenaar/kok André Amaro die in het Ketelhuis van alles heeft samengebracht: een zeefdrukatelier, een chocolade-atelier, een porseleinatelier en een pop-uprestaurant. Radio Royaal, een immens industrieel restaurant en het zusje van de Amsterdamse Goudfazant, zit er ook, en het Natlab-filmhuis.'

Strijp-S: tussen Kastanjelaan en spoorlijn. 