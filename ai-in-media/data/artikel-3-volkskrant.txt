We zijn tegelijkertijd te bang en niet bang genoeg voor AI 

Sinds november heb ik minstens tien columns gelezen die deels zijn geschreven met ChatGPT. ‘Ik voel me een bedreigde diersoort’, zei een columnist over deze artificieel intelligente chatbot in het AD, een ander in De Telegraaf: ‘We kunnen wel inpakken.’ In Trouw: ‘Kunnen schrijvers hun pen aan de wilgen hangen?’ Geen van de bedreigde dieren stopte er écht mee, want ze kwamen tot de dankbare conclusie dat ChatGPT nog behoorlijk wat prut produceert – nog wel, ja. Ik gok dat als je ChatGPT over een week vraagt een column te schrijven, hij er eentje maakt van een columnist die op het idee komt zijn column door ChatGPT te laten schrijven.

Het ís natuurlijk ook niet niks voor journalisten, die zich lang immuun waanden voor automatisering. Het doet wat denken aan de reacties op het internet begin jaren negentig – een columnist van The New York Times schreef toen dat het internet niet meer invloed zou hebben dan de fax, terwijl anderen vreesden dat onderwijzers, de postbode, boeken en musea binnenkort overbodig zouden zijn. Ook bij AI stuiteren media nog ergens tussen blinde paniek en opgelucht gegniffel, want ja: niemand, nee zelfs niet Alexander Klöpping, weet wat er staat te gebeuren.

Terwijl de EU langzaam uit een coma ontwaakt en deze week in de Tweede Kamer door experts aangedrongen werd op regulering, leunen een heleboel bedrijven al op large language models als ChatGPT. Het Amerikaanse nieuwsmedium Insider kondigde vorige week aan de bot te implementeren. Persbureaus als AP werken ermee: ‘Het bevrijdt onze journalisten van routinetaken, om werk van hoger niveau te doen waarbij ze hun creativiteit kunnen inzetten’, zei een AP-chef, Lisa Gibbs. Leuk en aardig, maar betekent die efficiëntieslag niet gewoon eh, ontslag, van niet-zo-creatieve onderknuppels?

Journalisten zijn tegelijkertijd te bang en niet bang genoeg voor AI. ChatGPT en co kunnen de helft van wat journalisten doen; onderzoeken, informatie opdreggen en daar een verhaal van breien. Maar ze produceren alleen het meest waarschijnlijke, gebaseerd op wat ze al weten. Ze kunnen niets nieuws ontdekken – een beetje respect dus, voor je eigen vak.

Intussen functioneert een deel van het medialandschap als een soort human centipede van content: de uitwerpselen van de een zijn voer voor de ander. Journalist A schrijft een stuk, webredacteur B schraapt er een nieuwtje uit bijeen, TikTokker C maakt daar een filmpje van, en die bagger wordt alsmaar dunner. Door AI zal dat spijsverteringskanaal alleen maar efficiënter en minder human worden. De quiz over welke Disneyprinses jij bent, tien soorten nineties-speelgoed die je nog kent als millennial (nummer 8 zal je verbazen!): dát is het soort spul dat clickbaitbakker Buzzfeed inmiddels door hun bot Buzzy laat maken. Het zijn dus juist de freelancers en flexwerkers die elke dag werken aan het plaveien van de digitale snelweg, die geruisloos bij het grofvuil kunnen.

En niet alleen zij. Vorige maand voorspelde onderzoek van de Universiteit van Pennsylvania dat het werk van 80 procent van de beroepsbevolking zal veranderen door AI. Bij de notaris, callcenters, overal – de enigen die ongemoeid blijven, zijn de mensen met de gouden handjes. Ergens anders komen er geestdodende banen bij: in China zitten studenten in datafarms plaatjes aan te klikken om een machine te leren wat een fiets is. Dat zullen we waarschijnlijk accepteren, net als we hebben geaccepteerd dat legers mensen sociale media verschoond houden van onthoofdingsfilmpjes, misbruik en andere narigheid.

Terwijl Buzzy leert hoe hij onze aandacht opslorpt, mogen journalisten dus best verder kijken dan hun eigen krantenwijk. De keerzijden van technologische revoluties laten zich maar langzaam zien, en zelden daar waar je verwacht.

Overigens maakte Insider vlak nadat ze met de bot zijn gaan werken bekend 10 procent van hun personeel te ontslaan. Dat had natuurlijk niks met AI te maken. 