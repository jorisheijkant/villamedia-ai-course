Ken jij de kunst- en cultuursector op je duimpje? Ben jij een communicatietalent die zich graag met alle facetten van het vak bezighoudt? En maak je je nieuwe dingen graag snel eigen? Dan zijn wij op zoek naar jou! Wegens het vertrek van een collega zijn we op zoek naar een communicatiemedewerker.
Dit ga je doen
Samen met de secretaris van de Akademie van Kunsten en de coördinator kunst en wetenschap van de KNAW zorg jij voor het vergroten van de herkenbaarheid van de Akademie van Kunsten. De Akademie van Kunsten is dé plek voor debat over de waarde van kunst in de samenleving en over de relatie tussen kunst en wetenschap. Je doet het communicatiewerk van A tot en met Z: je bouwt verder aan de zichtbaarheid van de Akademie van Kunsten bij relevante doelgroepen en maakt content waarmee we onze bijeenkomsten, publicaties en mediaoptredens onderscheidend en aantrekkelijk neerzetten. Je beheert de website en social mediakanalen als Instagram, Facebook en Twitter van de Akademie van Kunsten.  Je verzorgt en verzendt de maandelijkse nieuwsbrief met Mailchimp, je schrijft en redigeert de teksten hiervoor en doet interviews.  Je bent actief betrokken bij de ontwikkeling van de nieuwe website van de Akademie van Kunsten. Dit traject loopt al en wordt begeleid door een externe partij. 
Dit verwachten wij van jou
Je bent pro-actief, initiatiefrijk en creatief in je aanpak en secuur in je werk. Je kunt prima zelf je weg vinden, werkt graag en goed samen en hebt een hands on mentaliteit. Je bent creatief in het maken van content en weet dat gemakkelijk en snel om te vormen tot persberichten, interviews, filmpjes, livestreams, podcasts. Het bewerken van afbeeldingen is voor jou gemakkelijk en je kunt de beleidsprioriteiten van de Akademie van Kunsten zowel visueel als tekstueel goed tot uiting brengen via alle communicatiekanalen van de Akademie van Kunsten. Je hebt een afgeronde opleiding op hbo- of wo-niveau, een specialisatie of ervaring in het culturele veld, je weet wat er vandaag de dag in de culturele sector speelt en hebt ervaring met digitale media.
Ons team
Je bent onderdeel van een collegiaal en deskundig team van communicatieadviseurs en contentmedewerkers. Daarnaast werk je zeer nauw samen met de medewerkers en het bestuur van de Akademie van Kunsten. Je krijgt de ruimte voor eigen inbreng en ideeën, en we verwachten dat je deze ook goed ten uitvoer kunt brengen. We houden elkaar scherp en omdat geen dag hetzelfde is, helpen we elkaar waar nodig.
Extra informatie
Stuur je sollicitatiebrief en curriculum vitae vóór 30 juni 2023 naar solliciteren@knaw.nl, onder vermelding van ‘communicatiemedewerker Akademie van Kunsten’. De gesprekken zullen plaatsvinden in de eerste week van juli 2023. Een opdracht kan deel uitmaken van de procedure. Voor meer informatie neem je contact op met Sabine Schmitz du Moulin, hoofd afdeling Communicatie & Informatievoorziening, tel. 06 524 624 96 of via sabine.schmitzdumoulin@knaw.nl. Of gebruik de sollicitatielink.
Over het Bureau KNAW
De Koninklijke Nederlandse Akademie van Wetenschappen (KNAW) is het forum van en voor excellente wetenschappers. De KNAW is adviesorgaan van de regering en verantwoordelijk voor tien nationale onderzoeksinstituten -  en drie instituten die infrastructuur bieden voor onderzoek - die met hun onderzoek en collecties bij de (inter)nationale top horen. Zelfstandige onderdelen zijn De Jonge Akademie en de Akademie van Kunsten.
Het Bureau van de KNAW staat leden, bestuur, raden en commissies, instituten en de algemeen directeur bij in de uitoefening van hun taken.
Arbeidsvoorwaarden
Het salaris bedraagt afhankelijk van opleiding en ervaring minimaal € 3.098,00 en maximaal € 4.257,00 bruto per maand bij een full time dienstverband (schaal 9 cao Nederlandse Universiteiten/KNAW) . Dit is exclusief 8% vakantiegeld, 8,3% eindejaarsuitkering, reiskostenvergoeding, internet- en thuiswerkvergoeding en pensioenopbouw bij het ABP.
De KNAW biedt haar medewerkers een uitstekend pakket aan secundaire arbeidsvoorwaarden. Een pakket dat voorziet in de verschillende behoeften die medewerkers afhankelijk van hun levensfase, levenswijze of loopbaanambities hebben. Zo is het mogelijk om door wekelijks twee uur per week extra te werken het aantal vakantiedagen van 29 tot 41 dagen per jaar (bij fulltime dienstverband) uit te breiden.
Voor een volledig overzicht van de arbeidsvoorwaarden wordt verwezen naar de webpagina: werken bij de KNAW.
Diversiteit & Inclusie
De KNAW acht een werkomgeving waarin iedereen zich welkom en gewaardeerd voelt van groot belang. Een werkomgeving waarin aandacht is voor individuele kwaliteit en waar ontwikkelmogelijkheden voorop staan. Samen streven we naar een inclusieve cultuur waarin we verschillen omarmen. We nodigen dan ook graag kandidaten uit die door hun achtergrond en ervaring hieraan een bijdrage willen leveren. Bij gelijke geschiktheid gaat de voorkeur uit naar de kandidaat die de diversiteit binnen de KNAW op deze wijze versterkt.
Acquisitie naar aanleiding van deze advertentie wordt niet op prijs gesteld.
