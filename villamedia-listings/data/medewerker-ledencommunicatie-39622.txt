De Correspondent zoekt een nieuwe collega voor ons ledenteam!
De journalistiek van De Correspondent wordt betaald door leden, die ervoor zorgen dat we volledig onafhankelijk én advertentievrij kunnen zijn. Onze leden vormen het hart van de organisatie, niet alleen omdat ze ons financieel steunen (97,4 procent van onze omzet in 2021 kwam van lezers), maar ook omdat ze bijdragen aan onze journalistiek door hun kennis actief te delen onder onze verhalen. Leden zijn de reden dat De Correspondent bestaat, en zijn altijd onze eerste prioriteit.
De Correspondent streeft ernaar om een open, toegankelijke en menselijke organisatie te zijn, ook in onze algemene inbox en op sociale media.
We zijn op zoek naar parttime ondersteuning voor het ledencommunicatie-team. Samen met je collega Lucia beantwoord je alle binnenkomende vragen - of deze nou gaan over een lidmaatschap, de website of over onze journalistiek. Tevens ben je de spreekbuis van onze leden op de redactie. Je vertegenwoordigt hun stem binnen de overleggen, documenteert de vaakst terugkerende suggesties en andere feedback en deelt deze met de organisatie.
De rol van medewerker ledencommunicatie is onderdeel van team commercie. Onze commercieel manager is jouw leidinggevende.
Wat ga je doen?
• Je beheert de inbox van De Correspondent en reageert via onze Zendesk-tool op alle inkomende mails. Je beantwoordt ledenvragen, houdt suggesties bij en vertegenwoordigt het ledenbelang.
• Je houdt de pers- en spreekverzoeken die binnenkomen via pers@decorrespondent.nl in de gaten en stuurt interessante verzoeken door naar de juiste persoon.
• Je werkt samen met je collega’s van het development-team om technische vragen van leden op te lossen. Je signaleert bugs in de website en de app bij het development-team.
• Je geeft bij je team en bij de product owner aan wat veel voorkomende verzoeken en problemen van onze leden zijn, om zo ons platform te verbeteren.
• Daarbij houd je de redactie op de hoogte van het sentiment onder de leden, wat de meest voorkomende journalistieke inhoudelijke vragen zijn, welke problemen leden ervaren en of er mogelijk klachten zijn.
• Je werkt met het team aan projecten om de ervaring van onze leden op het platform te verbeteren en de stem van onze leden beter te vertegenwoordigen op de redactie.
• Je draagt bij aan het jaarplan van het commerciële team en brengt ideeën in op basis van de trends die naar voren komen uit de ledencommunicatie.
Over De Correspondent
De Correspondent is een onafhankelijk journalistiek platform dat door ruim 65.000 betalende leden mogelijk wordt gemaakt. We gaan niet mee met mediahypes, maar maken diepgravende verhalen die je helpen de wereld beter te begrijpen.
Onze correspondenten voorzien het nieuws van context. Ze schrijven over de grote thema’s van deze tijd: van ongelijkheid tot de toekomst van ons voedsel en van klimaatverandering tot vernieuwing in het onderwijs. Niet alleen over wat er mis is, maar ook over wat er beter kan. Met die verhalen, die we als artikelen, podcasts en boeken uitbrengen, hopen we het maatschappelijke debat aan te wakkeren.
Bekende voorbeelden van hoe onze journalistiek het publieke debat heeft verrijkt met nieuwe inzichten zijn het onderzoek van Jesse Frederik naar de toeslagenaffaire, en bijvoorbeeld deze advertentiecampagne over de grootste strijd van onze tijd: die tussen betaald en onbetaald werk, waar Lynn Berger onze Correspondent Zorg over schrijft.
Of de theatertour van Sander Schimmelpenninck, waarin hij in vijf steden in gesprek ging over zijn vijf voorstellen voor een eerlijker Nederland. Andere voorbeelden: de deepfake video met de klimaatspeech van ‘KlimaatRutte’, en het pleidooi voor burgerberaden van Eva Rovers.
Wie ben jij?
• Je onderschrijft onze kernwaarden (betrokken, eerlijk, constructief kritisch en nieuwsgierig). Zo begrijp je waarom we samenwerken met onze leden en dat hun kennis, ervaring en input onze journalistiek en ons werk beter maken.
• Je bent communicatief sterk in woord en geschrift, je bent overtuigend, servicegericht en denkt in oplossingen en kansen. • Daarnaast ben je behulpzaam en vriendelijk. Je bent zelfredzaam, proactief en je kan commercieel denken.
• Je schrijft helder en beknopt. Je begrijpt de toon van De Correspondent: menselijk, empathisch, optimistisch en onderzoekend. • En past deze toe in alle communicatie met leden.
• Je kunt goed omgaan met kritiek op De Correspondent. Je kunt je verplaatsen in onze leden, ook als je het niet eens bent met hun mening of wereldbeeld. Je zoekt naar de overeenkomsten, niet de verschillen.
• Je hebt bij voorkeur relevante werkervaring in een administratieve rol of bij een klantenservice.
• Je werkt op operationeel en tactisch niveau.
• Je hebt affiniteit met de missie en onderschrijft het manifest van De Correspondent en draagt dit ook uit.
• Je spreekt en schrijft uitstekend Nederlands & Engels.
• Je beschikt over goede digitale vaardigheden, we werken voornamelijk met Gsuite en Slack. In deze rol werk je veel met Zendesk en verschillende social media kanalen.
Wat bieden we?
• Een baan van 16 uur en een contract van 12 maanden, met uitzicht op verlenging.
• Een ambitieus en missie-gedreven team. Je hebt bijna zestig collega’s die elke dag hard werken om onze journalistiek mogelijk te maken en met wie je kunt sparren.
• Je krijgt onbeperkt toegang tot onze journalistiek op De Correspondent.
• Je krijgt regelrecht toegang tot het leesvoer uit onze eigen Uitgeverij. Bij iedere nieuwe publicatie van een nieuw boek krijg je een exemplaar cadeau!
• Een fijne redactie in hartje Amsterdam, met terras aan het water. Vanaf Amsterdam Centraal kom je er in vijftien minuten wandelen langs het IJ.
• Elke dag een verse en gezonde lunch.
• Aandacht voor je werkplek. We bieden een MacBook, een tweede scherm en een in hoogte verstelbaar bureau.
• De mogelijkheid om thuis te werken en een thuiswerkvergoeding voor de dagen waarop je dat doet.
• Aandacht voor persoonlijke groei, met een eigen ontwikkelbudget (na 1 jaar in dienst).
• Werken onder de cao voor het Uitgeverijbedrijf, met een salaris (inschaling schaal A, € 2.000,- tot € 2.350,- bruto per maand op basis van 40 uur per week) en Persoonlijk Keuzebudget t.w.v. 12 procent van je bruto salaris.
• Een goede pensioenregeling.
• Een volledige woon-werkvergoeding binnen Nederland voor alle dagen dat je op onze redactie werkt.
Solliciteren?
Genoeg over ons: we horen heel graag over jou! We ontvangen graag je cv met een motivatie. Solliciteren kan via deze link. In je sollicitatie willen we in ieder geval een antwoord op de volgende vragen (je kunt je antwoorden op de volgende pagina invullen):
• Beschrijf je relevante werkervaring of als je dat niet hebt een andere vergelijkbare functie en licht toe hoe je deze ervaring zou toepassen voor De Correspondent.
• Hier is een fictieve mail van een lid. Formuleer een antwoord alsof jij al een medewerker van het ledenteam van De Correspondent bent. ‘Jullie zijn een nieuwsplatform, maar waarom zit jullie journalistiek vol met meningen. Jullie zijn niet objectief!’
• Hier is nog een fictieve mail van een lid. Formuleer opnieuw een antwoord alsof jij al een medewerker van het ledenteam bent. ‘Ik kan niet inloggen, maar jullie hebben onlangs wel geld afgeschreven! Ik wil mijn geld terug!’
We kijken er naar uit om van je te horen! Graag ontvangen we je sollicitatie zo snel mogelijk. We streven ernaar de procedure voor eind juni nog af te ronden.
De Correspondent streeft ernaar een diverse en inclusieve organisatie te zijn. We vinden het belangrijk om iedereen gelijk te behandelen en dezelfde kansen te bieden. Wij moedigen daarom iedereen aan om te solliciteren, ook als je het idee hebt niet volledig te voldoen aan alle functie-eisen.
