Bits of Freedom heeft grote ambities. Onze onderwerpen worden alleen maar urgenter en we staan voor de uitdaging om onze relevantie, naamsbekendheid en impact te vergroten. Als onze nieuwe collega geef jij de communicatie van Bits of Freedom de komende jaren verder vorm en help je onze zichtbaarheid te vergroten.
Over Bits of Freedom
Nieuwe technologie kan bijdragen aan een open en rechtvaardige samenleving. Maar te vaak doet ‘t dat niet. We worden gediscrimineerd door algoritmen. Zijn de speelbal van Big Tech. En er is nog zoveel waar we geen grip op hebben. Wij willen het anders. Jij ook? Kom bij ons werken!
Bits of Freedom werkt op het snijvlak van mensenrechten en technologie. We zetten ons in voor het versterken van onze rechten en vrijheden in het digitale domein. Constructief waar kan, scherp waar moet. Door wetgeving te beïnvloeden, campagne te voeren en bewustwording te vergroten. We zijn een bevlogen team met grote impact.
Wat ga je doen?
Bits of Freedom is een ambitieuze organisatie met een beperkte bezetting. Je functie is dan ook heel afwisselend.
• Je bent verantwoordelijk voor de merk- en communicatiestrategie. Ook ontwikkel je voor projecten en evenementen communicatie- en marketingplannen. Je maakt communicatieresultaten meetbaar en rapporteert daarover.
• Je richt processen in die ervoor zorgen dat de kwaliteit van onze communicatie hoog is en bewaakt de samenhang van onze communicatieuitingen. Binnen het team ‘invloed en engagement’ neem je het voortouw om, samen met onze contentspecialist, campaigner en medewerker partnerships & development, betrokkenheid bij onze onderwerpen, organisatie en evenementen te vergroten.
• Binnen ons kleine team voer je ook zelf uit. Door artikelen en social copy te schrijven, bijvoorbeeld. Met name op de organisatiecommunicatie vervul je wat dit betreft een belangrijke rol.
• Je adviseert en coacht je zelfstandige collega’s. Bijvoorbeeld door onze beleidsadviseurs te helpen met het vertalen van hun werk naar verschillende doelgroepen, en door mee te denken over framing en mediakansen.
Het is handig als je je in veel van het volgende herkent:
• Strategisch inzicht: Je weet hoofd- en bijzaken te scheiden, hebt politieke sensitiviteit en gevoel voor wat mensen en organisaties in beweging zet.
• Plannen en coordineren: Je bent een goede planner en echte kartrekker. Je bent helder in wat anderen van je kunnen verwachten en strak op deadlines.
• Nauwkeurig: Je schrijft foutloos Nederlands en bent een scherpe eindredacteur voor tekst en beeld.
• Omgevingsbewustzijn: Je kunt je goed inleven in anderen, en bent reflectief op je eigen handelen.
• Achtergrond: Je hebt eerdere ervaring in een soortgelijke functie.
• Je bent minstens 32 uur per week beschikbaar, en werkt het merendeel van de tijd op ons kantoor in Amsterdam.
Wat bieden wij?
• Werk dat er toe doet;
• Veel flexibiliteit, ruimte, autonomie en vertrouwen;
• Sensitieve en kundige collega’s;
• Aandacht voor een gezonde werk/privé-balans;
• Goed werkgeverschap (en het bewustzijn dat we ons daarin moeten blijven ontwikkelen);
• Een baan voor 32 tot 40 uur per week;
• We hebben een strak inschalingsbeleid om scheve salarissen te voorkomen. Het salaris bedraagt, afhankelijk van het aantal jaar relevante ervaring in een vergelijkbare rol, tussen de € 3.609 en € 5.504 per maand bij fulltime (40 uur per week);
• Vakantiegeld (8%), 25 vrije dagen, een pensioenregeling en -bijdrage (10%), sabbaticalregeling en een telefoonkostenvergoeding (tot €70 per maand). We hebben geen dertiende maand.
Solliciteer nu!
Solliciteren kan per e-mail, gericht aan Inge Wannet via kantoor@bitsoffreedom.nl, uiterlijk op 6 augustus 2023. E-mail ons één bestand met daarin je CV en een brief waarin je antwoord geeft op de volgende vragen:
• Waar zouden mensen Bits of Freedom moeten tegenkomen?
• Wat is een kans die Bits of Freedom nu niet pakt die we wel zouden moeten pakken?
• Wat is je persoonlijke relatie tot onze onderwerpen?
De eerste gesprekken vinden plaats op 15 en 16 augustus in Amsterdam. We gaan er vanuit dat er twee gespreksrondes zullen zijn.
Bits of Freedom wil een inclusieve organisatie en werkgever zijn waarin ruimte is voor verschillen, iedereen zich thuis voelt en zich ten volle kan ontwikkelen. Medewerkers die goed weten aan te sluiten bij de belevingswereld van verschillende leefwerelden vinden we belangrijk. Referenties zijn nog niet nodig. Als je vragen hebt over de vacature of werken bij Bits of Freedom dan kun je contact opnemen met Inge Wannet via bovenstaande emailadres.
