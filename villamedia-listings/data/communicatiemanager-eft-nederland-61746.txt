Ben jij die creatieve, inspirerende en fijne collega die ons team komt versterken? We zijn op zoek naar iemand die feeling heeft met EFT. Een professional met ruim ervaring in het aansturen van externe communicatie en marketing.
EFT Nederland zoekt iemand die er plezier in heeft om in al onze externe communicatie, de menselijkheid, warmte en verbinding vanuit het EFT-gedachtegoed te laten doorklinken. Daarnaast ben je betrokken bij een aantal vaste lopende processen in de organisatie en de nieuwe projecten die we gaan starten, zoals de EFT World Summit, uitbreiding naar nieuwe markten en communities. We bieden je een afwisselende baan, waarbij je zowel strategisch, als ookorganisatorisch en uitvoerend aan het werk bent om de bekendheid van EFT te vergroten.
Over EFT
Wij zijn EFT Nederland. Een ambitieuze stichting en we zetten ons al meer dan veertien jaar in om (partner)relaties in Nederland te verbeteren. Het model van Emotionally Focused Therapy (EFT) is een krachtig middel om dit te bereiken. In deze specifieke werkwijze, vormen zowel de emoties als gehechtheid de basis en het middel. Juist vanwege de uitgebreid (wetenschappelijk) beschreven en ervaren duurzame effecten van EFT zetten wij ons in voor verspreiding en het toegankelijk maken van EFT voor iedereen.
Wat doen wij?
Hulp bij relatieproblemen laagdrempelig toegankelijk maken. Wij willen dat mensen goede therapie kunnen vinden, het liefst ‘om de hoek’. Op onze website kunnen stellen, gezinnen en individuen naast informatie over EFT, één van de ruim 700 EFT-getrainde therapeuten bij hen in de buurt opzoeken.
EFT-registratie. We zijn registerhouder van de opleiding tot EFT-Registertherapeut®. Binnen deze opleiding stellen wij aan onze therapeuten eisen in navolging van de EFT-moederorganisatie ICEEFT in Canada.
Opleidingsinstituut voor EFT trainingen. Sinds de oprichting hebben al meer dan 4000 mensen deelgenomen aan onze trainingen. Wij zijn daarmee uitgegroeid tot een professioneel geaccrediteerd opleidingsinstituut in EFT en Hechtingsgerichte Gezinstherapie. We hebben een groep bevlogen en ervaren docenten die vanuit eenzelfde didactisch kader werken.
Platform voor therapeuten. Professionaliteit en kwaliteit zijn voor ons essentieel. We bieden therapeuten een besloten platform waar ze kennis kunnen delen, elkaar vragen kunnen stellen en op de hoogte kunnen blijven van de nieuwste ontwikkelingen met onder andere webinars en online filmmateriaal .
Wij organiseren masterclasses, EFT-café’s, webinars, thematische activiteiten en ons tweejaarlijkse EFT-congres. In 2024 organiseren wij de EFT world summit.
Wij ontwikkelen steeds weer nieuwe producten, diensten, communities en onderwijsmateriaal.
We geven maandelijks een nieuwsbrief uit, en hebben een eigen uitgeverij.
Onderzoek & kennisdeling. Wij stimuleren wetenschappelijk onderzoek naar EFT voor verdere verfijning van het model en vergroten van de toegankelijkheid. Tevens zijn we actief in media en vakbladen ter verspreiding van het gedachtengoed van EFT in Nederland.
De organisatie
Je werkt hiërarchisch gezien onder de directeur en stuurt in samenwerking met de directeur de back-office aan op de thema’s uit je eigen portefeuille. EFT Nederland wordt aangestuurd door het bestuur, bestaande uit 5 personen en de directeur. Praktisch worden wij heel goed ondersteund door een professionele back-office organisatie. Zij hebben hun standplaats in Utrecht waar EFT Nederland ook is gevestigd. De organisatie is in een overgang van pioniersfase naar een consolidatiefase, waarbij nog steeds ruimte is voor veel pionierswerk. Jouw aanstelling in deeltijd maakt hiervan een belangrijk onderdeel uit.
Jouw rol
De kern van jouw rol zit in het versterken en professionaliseren van de externe communicatie en marketing. Je handelt binnen de missie van de Stichting en bewegingsruimte van de directeur, deels uitvoerende taken en deels initiërende en ontwikkelende taken en projecten waarbij eigen initiatief, zelfstandigheid, flexibiliteit, ondernemersschap en (ondersteunend) projectleiderschap gevraagd worden. We zijn een groeiende stichting waarbij taken zich ontwikkelen en regelmatig wisselen.
Activiteiten zijn zoal: externe communicatie en social media | websitebeheer | aansturing backoffice met betrekking tot communicatie | communicatie congres en andere events | aansturing uitgeverij | jaarverslag | nieuwsbrief | ontwikkelen marketingactiviteiten en … er is veel ruimte om de functie verder vorm te geven.
Profiel
• Deskundig in PR / externe communicatie en marketing
• Enthousiasmerend in de communicatie
• Initiatiefrijk en zelfstandig
• Affiniteit en betrokkenheid bij (de missie van) EFT
• HBO/WO werk- en denkniveau
• Faciliterend en flexibel
• Bekendheid met of bereidheid tot het verkrijgen van kennis van het EFT-gedachtegoed.
Ons aanbod
Deze uitdagende functie wordt grotendeels op een eigen werkplek aan huis uitgeoefend en kan deels vanuit onze locatie in Utrecht gedaan worden, 16 - 28 uur per week. Het salaris is afhankelijk van ervaring en opleiding en is maximaal ingeschaald in FWG 55- 60. In eerste instantie wordt een jaarcontract aangeboden.
Voor vragen kunt u contact opnemen met onze voorzitter van bestuur, Pieter Dingemanse, pieter.dingemanse@eft.nl, bereikbaar op 06-48160195.
Reacties kun je opsturen vóór 5 juli 2023 naar pieter.dingemanse@eft.nl.
