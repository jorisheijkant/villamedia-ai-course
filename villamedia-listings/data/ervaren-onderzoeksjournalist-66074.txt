The Investigative Desk zoekt een
ervaren freelance onderzoeksjournalist (m/v/x)
die ons team wil versterken en onderzoek wil doen naar grote bedrijfstakken zoals de energiesector en de chemische industrie – en de gevolgen van hun activiteiten voor milieu, gezondheid en geopolitiek.
Wij zijn gespecialiseerde onderzoeksjournalisten met als thuisbasis Amsterdam. We richten ons op grote, vaak internationale bedrijven en organisaties in verschillende sectoren als defensie & veiligheid, energie, chemie, financiën, voeding en tabak.
We zijn een onderzoekshuis met een sterke nadruk op specialisatie en internationale samenwerking. Onze publicaties verschijnen bij gevestigde media, in Nederland bij Follow the Money, NRC en Vrij Nederland, in België bij Knack. Internationaal resulteerde onze cross-border samenwerking rond chemische vervuiling in verhalen bij onder meer Le Monde (Frankrijk), de NDR, WDR en Süddeutsche Zeitung (Duitsland) en The Guardian (Verenigd Koninkrijk).  Onderzoek naar internationale wapenhandel waar The Investigative Desk meedeed werd gepubliceerd in NRC, de Kyiv Independent (Oekraïne), Die Welt (Duitsland) en Eesti Ekspress (Estland).
Als onderzoeksjournalist zul je zelf voorstellen doen en uitvoeren. Je zult woo-verzoeken doen en graven in documenten, maar ook een netwerk opbouwen, veel mensen spreken en op pad gaan. Je zult intensief samenwerken met de rest van het team en met collega’s van buitenlandse mediapartners.
We bieden een team van gespecialiseerde freelance onderzoeksjournalisten, met een werkplek in Amsterdam. Waar je de vrijheid hebt van het freelancen, maar de vastigheid van een collectief. We werken in teams, op methodische wijze, professioneel, met intensieve ondersteuning van een ervaren redactionele leiding. Talent- en expertiseontwikkeling vinden we belangrijk. We doen veel aan professionalisering (workshops, trainingen, deelname aan conferenties) en onderlinge kennisdeling. Ons onderzoek financieren we met een mix van donaties, beurzen, subsidies en honoraria.
We zijn op zoek naar een journalist (m/v/x) met een aantal jaar ervaring die onderzoeksjournalistiek op hoog niveau wil bedrijven. Wij lopen vooral warm voor mensen met grenzeloze nieuwsgierigheid en veel doorzettingsvermogen (ja, dat klinkt als clichés maar het blijven cruciale eigenschappen), die soepel contacten kunnen leggen, kritisch nadenken en zich graag willen specialiseren. Ervaring met onderzoek naar grote bedrijven is een pre maar geen vereiste. Ervaring in internationale journalistiek en meertaligheid is ook een pre.
Deadline: 18 juli 2023
Voor meer informatie kun je terecht bij:
• Marcel Metze (hoofdredacteur), metze@investigativedesk.com tel 06 54 67 41 24
• Geesje van Haren (adjunct-hoofdredacteur) vanharen@investigativedesk.com tel. 06 - 22263260
• Tim Luimes (adjunct-hoofdredacteur) luimes@investigativedesk.com  tel. 06-83162668
