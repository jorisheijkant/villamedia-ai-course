Wil jij leidinggeven aan het communicatieteam van een interessante non-profitorganisatie?
Communicatie is je vak en je passie. Talent komt het beste tot zijn recht in een inspirerende omgeving en voor jou is dat een organisatie met een groot maatschappelijk belang. Zoek niet verder: bij ProDemos, in het bestuurlijk hart van ons land, wacht jou een mooie functie: teamleider van de afdeling Marketing & Communicatie.
Even voorstellen
Wij zijn ProDemos en dat staat voor: het ‘Huis voor democratie en rechtsstaat’. We zijn een non-profitorganisatie die uitlegt wat de spelregels zijn van de democratie en de rechtsstaat. Nog belangrijker: we willen (jonge) mensen laten zien wat je zelf kunt doen om invloed uit te oefenen in onze samenleving. Ons bezoekerscentrum en kantoor staan recht tegenover het Binnenhof in Den Haag. Van daaruit organiseren we rondleidingen en activiteiten. We verzorgen educatieve programma’s in het hele land, maken lesmateriaal, geven cursussen over politiek actief worden en we maken in verkiezingstijd de StemWijzer, de grootste stemhulp van Nederland. De afdeling Marketing & Communicatie heeft een belangrijke rol in al die activiteiten en we zijn op zoek naar een nieuwe teamleider.
Jouw uitdaging
Je primaire taak is het leidinggeven aan een groep van vijf personen, stuk voor stuk enthousiaste en vakbekwame collega’s. Dat doe je op een coachende manier, terwijl je zelf actief meewerkt. Vanuit je liefde voor het vak zoek je naar manieren om het team te blijven stimuleren. Je neemt hen mee in de opleidingsmogelijkheden die ProDemos biedt en organiseert met regelmaat kennisbijeenkomsten waarin je onderling kennis uitwisselt over allerlei aspecten van het marketing- en communicatievak. Je hebt oog voor wat je collega’s persoonlijk bezighoudt en draagt zo bij aan een gezonde werk/privé-balans van het team.
In een relatief klein team is het belangrijk dat je bereid bent mee te werken. Er is volop ruimte om het werk zo te verdelen dat het aansluit bij jouw kwaliteiten en wensen. Hetzelfde doe je uiteraard voor je collega’s. Wie komt waar het beste tot zijn of haar recht? Het takenpakket van de afdeling is lekker breed: van corporate communicatie en woordvoering, tot interne communicatie, projectcommunicatie en marketing.
Je bent lid van het managementteam en een strategische sparringpartner van de directie. Communicatie is een belangrijke partij aan de bestuurstafel. Je zult de korte lijnen in de hele organisatie bijzonder prettig vinden.
Tot slot zijn er nog de managementtaken, zoals het voeren van functioneringsgesprekken, het maken van een formatieplan, een begroting, het controleren van de uren, etc. Je bent eindverantwoordelijk voor de organisatiebrede marketing- en communicatiestrategie en de huisstijl en ziet toe op de uitvoering van de communicatieplannen.
Dit ben jij
• Je hebt ruime ervaring als marketing- en communicatiedeskundige en kunt je vinden in het coachend leidinggeven, terwijl je echt de hands-on mentaliteit bezit.
• Omdat je te maken krijgt met veel uiteenlopende doelgroepen, moet je op verschillende niveaus goed kunnen communiceren.
• Het overzicht bewaren, dat kun je als de beste. De stand van zaken in projecten, deadlines, wie is waarmee bezig? Je houdt het allemaal onder controle.
• Om dit werk leuk te vinden, is het belangrijk dat je affiniteit hebt met de Nederlandse politiek en het systeem van onze rechtsstaat.
• Een hbo+ of universitair niveau past bij de zwaarte van deze functie.
Dit bieden wij
• Dit is bovenal een ontzettend leuke baan in een inspirerende omgeving. Je werkt aan iets wat je belangrijk vindt voor onze samenleving en dat geeft immens veel voldoening.
• Salariëring in schaal 11 van de cao Sociaal Werk), minimaal € 3.578,- en maximaal € 5.858,- op basis van een fulltime dienstverband (36 uur) – inschaling is afhankelijk van je ervaring en kwalificaties.
• Een Individueel Keuze Budget, bestaande uit vakantietoeslag en eindejaarsuitkering (circa 19% van het jaarsalaris). Dit kun je inzetten voor extra vakantiedagen of voor persoonlijke ontwikkeling.
• Mogelijkheden voor (professionele) ontwikkeling, bijvoorbeeld via een persoonlijk loopbaanbudget.
• OV-reiskostenvergoeding op basis van 2e klas.
• Laptop en telefoon voor zakelijk gebruik.
• We vormen een hechte organisatie. Ieder jaar zijn er personeelsuitjes, een kerstdiner en andere gezellige evenementen. Als teamleider krijg jij uiteraard zelf ook budget voor teambuildingactiviteiten. Het team maakt regelmatig tijd voor een gezamenlijke lunch of borrel.
• Hoe werk jij het liefst? Wij werken hybride, wat betekent dat je minimaal de helft van je werktijd op kantoor bent. Meer mag natuurlijk ook. Dinsdag is de vaste teamdag, dan is iedereen van het team op kantoor.
Gaan we samen verder?
We hopen dat dit verhaal je enthousiast heeft gemaakt. Wil je meteen solliciteren? Graag! Upload dan je cv en motivatiebrief via onze sollicitatiepagina. Misschien wil je nog iets meer weten over deze functie of twijfel je over je geschiktheid of sommige voorwaarden. Mail dan gerust naar e.stokkink@prodemos.nl. We zien uit naar onze kennismaking!
Het aanvragen van een Verklaring Omtrent Gedrag (VOG) is vast onderdeel bij onze indiensttredingsprocedure.
ProDemos hecht waarde aan een diverse en inclusieve organisatie. Divers samengestelde teams presteren beter en maken het werk leuker.
Acquisitie naar aanleiding van deze vacature wordt niet op prijs gesteld.
