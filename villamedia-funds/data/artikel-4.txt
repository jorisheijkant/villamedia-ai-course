Genomineerden Philip Bloemendal Prijs 2022 bekendgemaakt

De Stichting Philip Bloemendal Fonds heeft de drie genomineerden voor de Philip Bloemendal Prijs 2022 bekendgemaakt. Merel Ek (Hart van Nederland), Stephan Komduur (Vroeg! De Nieuws BV) en Maxime de Vries (NOS Stories) maken kans op de prijs, die op donderdag 8 december voor de elfde keer wordt uitgereikt. Laatste wijziging: 11 november 2022, 08:47

De Philip Bloemendal Prijs is een tweejaarlijkse stimuleringsprijs voor jong talent. De prijs is vernoemd naar Philip Bloemendal, de in 1999 overleden presentator van het Polygoon bioscoopjournaal. De winnaar van de prijs ontvangt een geldprijs van 3500 euro, die hij of zij kan besteden aan een opleiding binnen het vakgebied.

Eerdere winnaars van de prijs waren Brecht van Hulten (2002), Lucella Carassa (2004), Wouter Zwart (2006), Sofie van den Enk (2008), Ajouad El Miloudi (2010), Luuk Ikink (2012), Arman Avsaroglu (2014), Eva Cleven (2016), Saskia Houttuin (2018) en Sosha Duysker (2020). De Philip Bloemendal Prijs 2022 wordt op 8 december uitgereikt bij Beeld en Geluid in Hilversum, tijdens de uitzending van EenVandaag op NPO Radio 1.
