Stimuleringsfonds voor de Journalistiek start vernieuwingstraject voor lokale organisaties en onderzoeksredacties

Het Stimuleringsfonds voor de Journalistiek (SvdJ) start met een vernieuwingstraject, speciaal gericht op lokale journalistieke organisaties en onderzoeksredacties. Het fonds biedt een innovatiecoach aan, samen met een budget van tien tot twintigduizend euro, om te investeren in organisatievernieuwing. Daarnaast is er een half jaar begeleiding. Laatste wijziging: 9 november 2022, 12:06

Met de subsidieregeling probeert SvdJ bij te dragen aan het realiseren van de ambitie van het kabinet om de lokale journalistiek en onderzoeksjournalistiek te stimuleren.
 
‘Met dit traject kunnen we lokale en onderzoeksjournalistieke partijen door middel van gerichte begeleiding, inspiratie en een klein budget een duwtje in de rug geven’, zegt Willemijn Dekker, innovatiecoördinator bij SVDJ.

Het traject duurt ongeveer een half jaar en bestaat uit vier fases: problemen die binnen de organisatie spelen signaleren, op zoek gaan naar oplossingen, de oplossingen toepassen en het traject uiteindelijk evalueren. Ook wordt er een ‘innovatietour’ georganiseerd waarbij deelnemers langs verschillende journalistieke organisaties gaan om inspiratie op te doen.

Inschrijven voor het traject kan tot en met 21 november. Op 24 januari 2023 start het programma met een kick-off voor alle deelnemende organisaties.
