Veertien redacties openen vacature voor Jong Talent-traineeship

Veertien redacties van Nederlandse nieuwsmedia doen dit jaar mee aan het jaarlijkse traineeship 'Jong Talent' van het Fonds Bijzondere Journalistieke Projecten. De vacatures zijn vanaf vandaag, maandag, geopend. Laatste wijziging: 10 oktober 2022, 16:18

De redacties bieden dit traineeship aan in samenwerking met het Fonds Bijzondere Journalistieke Projecten. Alleen journalisten die maximaal drie jaar geleden zijn afgestudeerd kunnen zich aanmelden als trainee. Het traineeship biedt de mogelijkheid om in praktijk ervaring op te doen als onderzoeksjournalist. Naast de werkzaamheden voor het nieuwsmedium biedt het fonds aan de trainees ook speciale trainingen, workshops en bijeenkomsten.

De onderzoeksjournalisten draaien ‘gewoon’ mee op de redacties en krijgen ook een regulier salaris. De traineeships starten op 1 januari 2023. Geïnteresseerden kunnen tot uiterlijk 24 oktober solliciteren.

Dit jaar bieden de volgende nieuwsmedia een traineeship aan: AD Regio, Binnenlands Bestuur, De Gooi- en Eemlander, De Groene Amsterdammer, Dagblad van het Noorden/De Leeuwarder Courant, De Volkskrant, EenVandaag, Lighthouse Reports, Noordhollands Dagblad/Dagblad voor West-Friesland, One World, Pointer Radio, Quote, Trouw en Vrij Nederland.

De Regeling Jong Talent wordt mogelijk gemaakt met steun van het ministerie van OCW en is bedoeld om beginnende journalisten in staat te stellen zich te specialiseren, hun eigen netwerk op te bouwen en een stevig fundament te laten leggen voor hun beroepspraktijk.  De vacatures voor deze traineeships zijn te vinden op de vacaturepagina van Villamedia. In 2021 sprak Villamedia met verschillende deelnemers van dit traineeship. Lees bij het Fonds Bijzondere Journalistieke Projecten meer over de voorwaarden die verbonden zijn aan het traineeship.
