Hilversum gaat starten met eigen mediafonds

 De gemeente Hilversum gaat nog dit jaar een eigen mediafonds opzetten. Het fonds moet projecten gaan ondersteunen die bijdragen aan de inhoud van de lokale media en journalistiek. Laatste wijziging: 10 juni 2022, 08:46

Daartoe heeft de gemeenteraad donderdag beslist. Hilversum had eerder al een subsidieregeling voor lokale media. Tussen mei 2020 en mei 2021 deelde de gemeente subsidie uit om het bestaande lokale media-aanbod in stand te houden. Een deel daarvan dreigde te verdwijnen als gevolg van de coronacrisis.

Het voorstel voor het opzetten van een Hilversums Mediafonds werd vier jaar geleden gedaan door raadslid Haitske van de Linde. Voor 2022 en 2023 wordt in totaal 124.457 euro gebruikt voor de uitvoering van het fonds. Voor 2024 en 2025 wordt in totaal 116.000 euro gereserveerd. 