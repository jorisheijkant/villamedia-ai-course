Inzendtermijn werkbeurs onderwijsjournalistiek geopend

Onderwijsfonds COCMA roept belangstellenden op zich te melden voor een werkbeurs van 2500 euro. Het fonds stelt twee keer per jaar zo'n beurs beschikbaar. Tot 1 juli 2022 kunnen voorstellen worden ingediend. De werkbeurs wordt in twee delen uitgekeerd: de helft bij toekenning, de rest bij oplevering. Laatste wijziging: 2 juni 2022, 08:47

De uiteindelijke verschijningsvorm van de productie is van ondergeschikt belang, aldus de organisatie. Wel moet het een niet eerder gepubliceerd oorspronkelijke journalistieke productie betreffen, gebaseerd op eigen onderzoek.

Dat de productie het ‘docentenperspectief’ belicht telt zwaar mee in de beoordeling. “Zo zou een verhaal niet moeten gaan over mooie plannen, maar over de vraag wat er van beleid terechtkomt in de praktijk, of over zaken op de werkvloer waarvoor het beleid meer aandacht zou moeten hebben”, aldus de jury.

Belangstellenden kunnen via deze pagina een aanvraag insturen. COCMA is ook betrokken bij de Prijs voor Onderwijsjournalistiek, waar gisteren de inzendtermijn ook voor opende.

De jury bestaat uit: Harrie Broekman (voorzitter Onderwijsfonds COCMA; juryvoorzitter), Jim Jansen (hoofdredacteur New Scientist, eerder hoofdredacteur van Folia), Nico Kussendrager (docent journalistiek, bestuurslid Stichting Stimulering Onderwijsjournalistiek), Pieter Leenheer (bestuurslid Stichting Stimulering Onderwijsjournalistiek, redacteur DNM).
