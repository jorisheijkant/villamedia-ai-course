Drie plekken voor journalisten-in-residence op bijzondere locaties

Het Fonds Bijzondere Journalistieke Projecten heeft voor dit jaar nog drie nieuwe ‘residencyplaatsen’ beschikbaar. Journalisten kunnen er aan langer lopende projecten werken of zich op een belangrijk thema ter plaatse storten. Het gaat om periodes van zes tot acht weken op bijzondere locaties. Laatste wijziging: 23 augustus 2022, 12:21

Zo is er een plaats op het Koninklijk Nederlands Instituut Rome (KNIR) - aan de rand van het Romeinse stadspark Villa Borghese - voor een journalist-in-residence die zich wil onderdompelen in de academische context die dit instituut biedt.

Ook op Buitenplaats Doornburgh in Maarssen is een residencyplaats beschikbaar voor een journalist die zich voor een periode wil onderdompelen in de bijzondere context die de buitenplaats biedt. Het was voorheen een klooster, en nu een broedplek, maak- en denkplaats voor journalisten, kunstenaars en wetenschappers. Ook is het een tijdelijke opvangplek voor Oekraïense families.

In Atelier aan de Middendijk (Usquert, aan de Waddenzee) is een plek beschikbaar voor een journalist die zich voor een periode wil afzonderen in het Atelier, bijvoorbeeld om aan de laatste hoofdstukken van een boek te werken.

Meer informatie bij Fonds Bijzondere Journalistieke Projecten.
