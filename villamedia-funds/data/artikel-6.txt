Nieuwe subsidies voor lokale en regionale journalistiek

Het Fonds Bijzondere Journalistieke Projecten breidt nog dit najaar zijn subsidiemogelijkheden uit voor de regionale en lokale journalistiek. Aanvragers kunnen voorstellen indienen op basis van een thema of van samenwerking met andere media. Laatste wijziging: 24 oktober 2022, 13:35

Coördinator regionale en lokale subsidieregelingen bij BJP, Maaike Wind, legt uit dat het gaat om nieuwe subsidies, specifiek voor de behoeften van lokale en regionale journalisten. Een journalist die bijvoorbeeld de gevolgen van de asielcrisis in zijn gemeente in kaart wil brengen of de ontwikkelingen van de woningmarkt in zijn regio langdurig wil volgen - terwijl hij niet precies weet wat dat zal opleveren - dan kan hij daar vanaf nu ook subsidie voor aanvragen. ‘Het gaat hierbij om dezelfde bedragen als de projectsubsidies, dus maximaal 30.000 euro poer aanvraag. Gemiddeld krijgen de projecten zo’n 11.000 euro.’

Uitwisseling
Journalisten die op lokaal en/of regionaal niveau willen samenwerken met een ander journalistiek medium - of een andere interessante partner - kunnen dit jaar ook nog subsidie krijgen. Wind: ‘We zoeken ideeën om expertise en netwerken uit te wisselen en zo een diepgravende journalistieke publicatie te maken, bijvoorbeeld op het gebied van stikstof.’
Omdat het hier om een pilot gaat is nog niet exact bekend welke subsidiebedragen worden gehanteerd. Wind: ‘Dat is moeilijk vooraf te beoordelen. Je kunt wel zeggen dat het duurder wordt naarmate er meer partijen meedoen. We hopen dat dit interessante nieuwe samenwerkingsverbanden oplevert.’

Meer bij Fonds BJP.
