Matchingfonds verruimt subsidieproject voor journalisten

Het Matchingfonds van De Coöperatie verruimt de mogelijkheden tot het aanvragen van een subsidie voor een journalistiek project. Vanaf 1 oktober kunnen álle schrijvende freelance journalisten een werkbeurs aanvragen, met een maximum van drieduizend euro per aanvraag. Voorheen kwamen alleen startende freelance journalisten in aanmerking. Laatste wijziging: 3 oktober 2022, 11:29

“De afgelopen jaren vielen door corona veel opdrachten weg en hebben freelancers in moeten teren op hun reserves. Ze worden nu opnieuw met gure economische tegenwind geconfronteerd. Het Fonds wil waar mogelijk helpen voorkomen dat de toch al forse schade van de afgelopen jaren verder oploopt. Vandaar dat vanaf 1 oktober alle schrijvende freelance journalisten een werkbeurs kunnen aanvragen”, aldus De Coöperatie.

Het aanvragen van een werkbeurs is mogelijk zolang de middelen beschikbaar zijn. De aanvraag moet uiterlijk 1 december binnen zijn. Voor beginnend journalisten is er tevens 1.000 euro beschikbaar voor begeleiding. In totaal is er in 2022 zo’n 180 duizend euro beschikbaar. In de eerdere rondes van 2020 en 2021 hebben “vele honderden freelance journalisten” één of meerdere werkbeurzen gekregen. Meer informatie over het aanvragen van de werkbeurs en een overzicht van alle projecten die in het verleden gesubsidieerd zijn, staat op de website van De Coöperatie.
